dövrdə oxuyub-anlama bacarığı, sadəcə, dil bilgisi deyil, həm də intellekt göstəricisi kimi
qəbul edilir. Burada şagirdin əvvəl qazandığı biliklər deyil, məhz təqdim olunmuş mətndəki
informasiyanı qavramaq bacarığı əsas götürülür. Lakin nəzərə almaq lazımdır ki, hər bir yaş
qrupu üçün təqdim olunan mətn həmin səviyyəyə - şagirdlərin ümumi dünyagörüşünə, bilik
səviyyəsinə, söz ehtiyatına uyğun olmalıdır. (Bax: Azərbaycan dili fənninə dair təlim
materiallarının planlaşdırılması üzrə metodiki tövsiyələr. Mətnlərin mürəkkəblik dərəcəsi.)
      Oxu məzmun xətti üzrə əsas standartlar informasiyanın qavranılmasında taksonomiya
səviyyələrini və müxtəlif təfəkkür tiplərini (məntiqi, tənqidi, yaradıcı və s.) əhatə edir.
     Oxuyub-anlama yalnız məzmunu anlamağı deyil, həm də faktlardan nəticə çıxarmağı,
verbal təsviri beyində canlandırmağı, mətni təhlil etməyi nəzərdə tutur. Məhz buna görə bu
bacarıq bəzən anlama deyil, qavrama da adlandırılır
       2.1. İfadəli oxu
      Səsli oxu texnikasını nəzərdə tutan bu bacarıq I sinifdə formalaşdırılır və VI sinfə qədər
inkişaf etdirilir. Bura ilkin oxu bacarıqlarının formalaşması, aydın, sürətli, səlis oxu, intonasiya
ilə oxu daxildir. Anlama prosesi ilə bilavasitə bağlı olmadığına görə bu standart yuxarı
siniflərdə davam etdirilmir.
      2.2. Faktoloji qavrama
      Mətnin faktoloji qavranması verbal materialda açıq şəkildə ifadə olunmuş məlumatları
müəyyənləşdirməyi və yadda saxlamağı nəzərdə tutur. Bura bədii mətndəki hadisələr,
obrazlar, zaman, məkan, qeyri-bədii mətndəki fakt və fikirlər daxildir. Mətndəki yeni sözlərin
mənasını kontekstdən çıxış edərək müəyyənləşdirmək, hadisələrin ardıcıllığını müəyyən
etmək, oxuyarkən qeydlər götürmək də faktoloji qavramanın komponentləridir.
      2.3. Şərhetmə və əlaqələndirmə
      Bu standart mətnin ümumi məzmun səviyyəsində qavranılmasını nəzərdə tutur. Şagird
bədii mətnlərdə detallardan, müəllif ironiyasından çıxış edərək obraz haqqında fikir
yürütməyi, qeyri-bədii mətnin müxtəlif hissələrində əks olunmuş məlumatlardan nəticə
çıxarmağı, onları əlaqələndirməklə yeni informasiya əldə etməyi bacarmalıdır. Müəllif
mövqeyi ilə real faktları, fikirlərlə arqumentləri əlaqələndirmək də bu standarta daxil olan
bacarıqlardır.
      2.4. Tənqidi təfəkkür və analiz
      Bu mərhələdən etibarən şagird ümumi filoloji bacarıqlarını nümayiş etdirir: mətni ideya və
obrazlar sistemi, məzmun-struktur və dil-üslub xüsusiyyətləri baxımından təhlil edir. Eyni
zamanda oxu bacarığı exspressiv bacarıqlarla – danışma və yazı ilə inteqrasiya olunur:
şagird oxuduğu mətnə münasibət bildirməklə rəy (resenziya) yazır, mətnə yaradıcı
yanaşmaqla nəql edir, onu dəyişdirir, davam etdirir və s.
      Oxuyub-anlama məzmun xəttində verbal (sözlü) informasiya ilə yanaşı qrafik və verbal-
qrafik informasiyanın qavranılması da xüsusi rol oynayır. Bu bacarıq aşağı siniflərdə müxtəlif
məzmunlu rəsm və illüstrasiyalar üzrə danışma ilə başlanır və yuxarı siniflərdə verbal-qrafik
informasiyanın (sxem, diaqram, cədvəl, məlumat vərəqi və s.) şərhi ilə davam etdirilir. Verbal-
qrafik informasiyanı qavrama bacarığı bir çox hallarda danışma və yazı ilə inteqrasiya olunur.
      3. Yazı
      Müasir dövrdə şagirdlərin yazı bacarıqlarına qoyulan əsas tələblər, ilk növbədə, onların
fikir və duyğuları savadlı və ekspressiv şəkildə ifadə etməsinə yönəlib. Bu bacarıq 1-ci sinifdə
şagirddə yazı texnikasının formalaşdırılması ilə başlanır (səslə hərfi uyğunlaşdırmaq,


                                                                                                  6

