     Sinektika. Bir mövzu ətrafında müzakirə təşkil edilir, onun həlli yollarının (kreativ yollar)
tapılması təklif edilir, problemin həlli yolları müzakirə olunur, müsbət və mənfi tərəfləri
müəyyənləşdirilir. Məsələn, bir qrup problem irəli sürən tərəf kimi, digərləri isə problemin həlli
yollarını təklif edənlər kimi çıxış edirlər. Problemin həlli yollarını təklif edən tərəflərin variantları
müzakirə olunur, problemi olan tərəf bu yolların hansının həllində maraqlı olduğunu ifadə edir
və fikrini əsaslandırır. “Mən istərdim ki, bu məsələnin həlli” tipli cümlələrlə fikirlərini ifadə edirlər.
Beləliklə, hər iki tərəf ümumi qərara gəlir.
     Debat. Verilmiş fikri təsdiq və təkzib edən arqumentlər qruplar tərəfindən təqdim edilir.
Çıxış zamanı qrup nümayəndələrindən arqumentləri dinləmək və onlara suallar hazırlamaq
və arqumentə qarşı əks-arqument gətirmək tələb olunur.
     Rollu oyun və simulyasiya. Rollu oyun və simulyasiya yeni problemə müxtəlif yanaşmaları
əks etdirir. İştirakçılar cəmiyyətin müxtəlif üzvlərinin timsalında konkret bir problemi öz
mövqelərindən qiymətləndirirlər.
        Təqdimat. Şagirdlər hər hansı bir mövzu ilə bağlı araşdırma apararaq təqdimat edirlər.
Bu zaman şagirdlərin məlumat əldə etmək, onları sistemləşdirmək, vizuallaşdırmaq və
auditoriya qarşısında çıxış etmək bacarıqları formalaşır.
        Müzakirə. Verilmiş mövzu ətrafında şagirdlərin fikri dinlənilir. Müzakirənin qaydaları elan
edilir və riayət etməsi tapşırılır. Bu zaman müzakirə mədəniyyətinə riayətlə yanaşı emosional
intellektin idarə olunması da vacibdir.
     Bu üsullar vasitəsilə formalaşdırılan bacarıqlar aşağıdakılardır:
      Şifahi nitq
      Mətn tərtib etmək
      Orfoepiya qaydalarına riayət
      Jest, mimika, səs tonu, intonasiyadan istifadə
      Təqdimat bacarıqları
      Nəticə çıxarmaq
      Ümumiləşdirmə
      Sual tərtibetmə
      Təhlil etmək
      Əsaslandırmaq
     Oxu. Oxuyub-anlama yazılı informasiyanın qəbul edilməsidir. Sinifdə oxu məlumatverici
xarakterdə olmalı, şagird açar sözləri tapmalı, əsas və dəstəkləyici faktları müəyyənləşdirməli,
əsas ideyanı başa düşərək oxumalı və mənanı anlamalıdır. Oxuyub-anlamanı ölçmək və
dəyərləndirmək üçün yazı və danışma fəaliyyəti ilə bağlı üsullardan istifadə etmək mümkündür.
     • İnsert
     • Sinkveyn
     • Qarışıq cümlələr
     • Cümləni tap
     • 4N1KH
     İnsert (interaktiv qeydetmə sistemi). Dil dərslərində informasiya xarakterli mətnlərin
oxunması və oradakı zəruri informasiyanın seçilməsinə xidmət edir. Oxu prosesində şagirdlər
hər abzası aşağıdakı kimi işarələyir:
     • məlumat başa düşülmür – (?)
     • bildiyim məlumat – (√)

                                                                                                      76

