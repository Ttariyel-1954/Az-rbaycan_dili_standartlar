                   Azərbaycan dili fənninin məqsəd və vəzifələri

     Azərbaycan dili fənni üzrə təhsil proqramı (kurikulum) bu fənn üzrə məqsəd və vəzifələri
müəyyənləşdirən və ona doğru istiqamətlənmiş standartların reallaşması üçün zəruri
fəaliyyətləri əhatə edən konseptual sənəddir. Bu sənəd hazırlanarkən müasir cəmiyyətin
ehtiyac və tələbləri, şagirdlərin meyil və maraqları, ana dilinin tədrisində beynəlxalq yanaşmalar
nəzərə alınmışdır.
     Bu proqram Azərbaycan dili təlimi ilə məşğul olan müəllimlərin, dərslik və dərs vəsaiti
müəlliflərinin, qiymətləndirmə mütəxəssislərinin fəaliyyətini istiqamətləndirməyə xidmət edir.
Azərbaycan dili təliminin məzmunu nəticəyönümlü standartlar əsasında hazırlanmışdır.
Nəticələrin əvvəlcədən müəyyən olunması onlara doğru yönəlmiş fəaliyyətlərin inkişafını
izləmək və istiqamətləndirmək üçün ardıcıl qiymətləndirmə aparılmasına imkan yaradır. Bütün
standartlar fəaliyyətlərə aid bacarıqlar şəklində ifadə olunmuş, şagirdlərin bilik və bacarıqları
ilə bağlı nailiyyətlərini müəyyənləşdirmək diqqət mərkəzində saxlanılmışdır.
     Ümumi təhsil müəssisələrində ana dilinin tədrisi milli maraqlar və dövlətçilik baxımından
mühüm məsələlərdən biridir. Beynəlxalq təcrübədə ana dilinin öyrədilməsi milli təfəkkürün
formalaşmasında mühüm vasitə kimi yüksək dəyərləndirilir. Təhsilin ümumi inkişaf səviyyəsini
müəyyənləşdirmək üçün keçirilən milli qiymətləndirmələrdə ana dili üzrə standartların
mənimsənilməsinə xüsusi diqqət yetirilir. Bütün bunlar isə bir fənn kimi ana dilinin şəxsiyyətin
formalaşmasındakı müstəsna rolu ilə bağlıdır.
     Azərbaycan dilinin dərindən öyrənilməsi şagirdlərin ünsiyyət imkanlarını genişləndirir.
Şagirdlər bu fənnin vasitəsilə ana dilinin səs sisteminə, lüğət ehtiyatına, üslubi-qrammatik
xüsusiyyətlərinə yaxından bələd olur, elmi, bədii, publisistik və digər üslublarda yaradılmış
nümunələr ilə tanış olmaq imkanı qazanırlar. Eyni zamanda, bu dildən istifadə edərək
öyrənəcəkləri digər fənlərin daha yaxşı mənimsənilmə potensialını genişləndirirlər. Bu
baxımdan, məzmun standartlarında təsbit olunmuş nitq bacarıqlarını metabacarıqlar kimi
dəyərləndirmək olar.
     Ümumi təhsil pilləsini başa vuran gənclər təhsilini davam etdirmək, müxtəlif sahələrdə
işləmək üçün müasir dövrün iqtisadi, hüquqi və texnoloji yeniliklərinə hazır olmalıdırlar. Bunun
üçün yalnız elmi-nəzəri hazırlıq deyil, həm də nitq bacarıqları, yüksək əxlaqi-mənəvi
keyfiyyətlər əldə olunmalıdır. Hər bir şəxs müxtəlif formalı və məzmunlu mətnləri səlis, şüurlu
oxumağa, yazılı və şifahi şəkildə səmərəli ünsiyyət qurmağa qadir olmalıdır. Bu baxımdan,
Azərbaycan dilinin bir fənn kimi əhəmiyyəti böyükdür. Ana dili həm də tərbiyə vasitəsidir.
Şagirdlər onun vasitəsilə milli-mənəvi sərvətlərimizlə tanış olur, əxlaqi dəyərlərə və yüksək
insani keyfiyyətlərə yiyələnirlər. Ümumi təhsil pilləsində Azərbaycan dili təliminin məqsədi
ümumi nitq və dil bacarıqlarını formalaşdırmaqla şagirdlərin nitq mədəniyyətinə yiyələnmələrini
təmin etməkdən ibarətdir.
     Beləliklə, dilin tədrisi aşağıdakı məqsədlərə xidmət edir:
     1. Dil duyumunun formalaşması və inkişafı;
     2. Dildən istifadədə səriştəlilik və özünəgüvən;
     3. Dil vasitəsilə idraki bacarıqların inkişafı;
     4. Dil vasitəsilə özünüifadə və yaradıcılıq.
     Bunlardan ilk ikisi bilavasitə dilin və nitq bacarıqlarının (dinləmə, danışma, oxu, yazı)
öyrənilməsini, sonuncu ikisi isə dil vasitəsilə öyrənməni və özünüifadəni nəzərdə tutur.

                                                                                                3

