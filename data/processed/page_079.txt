                          Fənlərarası və fəndaxili inteqrasiya

     Fəndaxili inteqrasiya. Azərbaycan dili dərslərində çox zaman bir neçə məzmun xəttinə
dair təlim nəticələri əhatə olunur. Bu, təbiidir, çünki bir sıra üsul və fəaliyyətlər müxtəlif məzmun
standartlarının inteqrasiyasını tələb edir. Məsələn:
     • ifadə yazı – dinləmə və yazı
     • müzakirə - dinləmə və danışma
     • ziqzaq üsulu ilə oxu – oxu, dinləmə, danışma
     • təqdimat – yazı, danışma və dinləmə və s.
     Beləliklə, dərslərdə şagirdlər oxuyub və ya dinləyib anladıqlarını danışmaq və ya yazmaqla
nümayiş etdirirlər ki, bu da reseptiv və ekspressiv nitq bacarıqlarının inteqrasiyasına gətirib
çıxarır.
     Qeyd etmək lazımdır ki, fəndaxili inteqarasiya çox zaman dərsin təlim nəticəsini
müəyyənləşdirməkdə çətinlik yaradır. Məsələn, şagird oxuduğu mətni nəql edərkən onun iki
məzmun standartı üzrə bacarıqlarını müşahidə etmək mümkündür: 1) oxu – faktoloji qavrama,
2) danışma – rabitəli nitq. Belə olduqda müəllim məqsəddən asılı olaraq dərsin təlim nəticəsini
özü formalaşdıra bilər.
     “Dil qaydaları” məzmun xəttində də fəndaxili inteqrasiya özünü bariz şəkildə göstərir. Belə
ki, “Oxu” məzmun xəttində mətnlərin dil-üslub baxımından təhlili, ekspressiv nitq bacarıqlarında
isə ədəbi dilin normalarına uyğun danışma və yazı dil qaydaları ilə sıx bağlıdır.
     Bundan başqa, “Dil qaydaları” məzmun xətti daxilində də standartların inteqrasiyası
izlənilir. Belə ki, sintaksisə aid standartlarla punktuasiya standartları, eləcə də leksika,
morfologiya və orfoqrafiya üzrə məzmun standartları çox zaman bir dərs daxilində inteqrasiya
olunur.
     Fənlərarası inteqrasiya. Azərbaycan dili fənnində dərslərin mətn əsasında təşkil olunması
fənlərarası inteqrasiya üçün geniş imkanlar açır. Xüsusilə, qeyri-bədii mətnlər digər fənlərdə
keçilən mövzularla sıx əlaqə yaradır. 5-ci sinifdən başlayaraq oxuyub-anlama üçün verilən
bədii mətnlər isə “Ədəbiyyat” fənni ilə inteqrasiyanı labüd edir. Buna görə də hər bir sinif üçün
mətn seçərkən digər fənn kurikulumlarında verilən standartları nəzərə almaq vacibdir. Bu,
ümumilikdə, tədris prosesində fənlərarası inteqrasiyanı təmin edə, şagirddə müvafiq yaş
mərhələsi üçün nəzərdə tutulmuş bilik və bacarıqların tam və effektli şəkildə formalaşmasını
və inkişafını sürətləndirə bilər.
     Bununla yanaşı, qeyd etmək lazımdır ki, Azərbaycan dili fənnində mətnlərin seçimi və
mətnlə iş məqsəd baxımından digər fənlərdən xeyli dərəcədə fərqlənir ki, bu da mətnlərin
oxunmasında metod və üsulların fərqlənməsinə gətirib çıxarır. Digər fənlərdə (məsələn təbiət
fənləri, tarix və s.) şagirdlərə təqdim olunan mətnlər müəyyən bir mövzunu, həmin mövzu ilə
bağlı əsas fakt və məlumatları mənimsəməyi, yadda saxlamağı tələb edir. Buna görə də həmin
mətnlər, əsasən, sırf informativ xarakter daşıyır və elmdə öz təsdiqini tapmış təkzibolunmaz
məlumatları ehtiva edir. Azərbaycan dili fənnində isə məqsəd mətni oxuyub anlamaqla yanaşı
(faktoloji qavrama, nəticəçıxarma), onu məzmun, ideya, struktur və dil-üslub baxımından təhlil
etmək, buradakı fakt və hadisələrə münasibət bildirməkdir. Bu isə oxudan və ya dinləmədən
sonra danışma və yazıya yol açır. Beləliklə, Azərbaycan dili fənnində yalnız informativ deyil,
həm də arqumentativ, polemik və mühakimə xarakterli mətnlərdən istifadə olunur.
     Məsələn:
     Tarix. 6-cı sinif. Mövzu: “Qədim Misir dövləti”
                                                                                                  79

