     Sözün leksik mənasını müəyyən etməyin bir neçə yolu göstərilir: lüğət vasitəsilə, kontekstin
köməyi ilə və sözün tərkibindəki morfemlərin6 semantik mənasından çıxış edərək. Sonuncu
üsul şagirdlərin akademik söz ehtiyatının inkişafına xidmət edən ən effektiv üsullardan biridir.
Əgər aşağı siniflərdə bu altstandart daha çox milli və ərəb-fars mənşəli morfemlər vasitəsilə
reallaşdırılırsa (kəm, ala, qeyri, -çı4, abad, və s.), yuxarı siniflərdə yunan-latın mənşəli
morfemlərin (aero, hidro, meqa, eks, re, kratos, ultra, uni, nano, neyro, fobiya, maniya və s.)
iştirakı ilə yaranan sözlərdən bəhs edilir.
     Sözün mənasını izah etmək daha çox ekspressiv bacarıqdır və onun inkişafında son
mərhələ sözün leksikoqrafik (lüğəvi) izahını verməkdir. Bunun üçün sözün aid olduğu
hiperonimi7 adlandırmaq və onu başqa hiponimlərdən8 fərqləndirən xüsusiyyətləri sadalamaq
lazım gəlir (pələng – pişik cinsindən olan dərisi zolaqlı iri yırtıcı heyvan). Lakin buna qədər
aşağı siniflərdə: a) sözü sinonim vasitəsilə izah etmək, b) sözün aid olduğu ümumi məna
qrupunu müəyyən etmək, c) anlayışın xüsusiyyətlərini sadalamaq kimi mərhələlər göstərilir.
     Məcaz və üslubi fiqurlar nitqin bədii təsir gücünü artıran vasitələrdir. Mətndə onları
müəyyənləşdirmək üçün bir sıra leksikoloji terminlərə yiyələnmək lazım gəlir.




6
  morfem - sözün leksik və ya qrammatik mənası olan hissəsi - kök, şəkilçi və ya hissəcik. Bir sıra alınma
morfemləri (eks, anti, avto, hidro və s.), söz və hissəcikləri (-dək, -tək, -can, -la, idi, imiş və s) şəkilçilərdən
fərqləndirmək üçün bu termindən istifadə olunur.
7
  hiperonim – müəyyən sözlə müqayisədə daha ümumi məna ifadə edən söz; məs.: “pələng” sözü ilə
müqayisədə “heyvan” sözü hiperonimdir.
8
  hiponim – eyni hiperonimə aid olan sözlərdən biri; məs.: “pələng”, “maral”, “kirpi” sözləri “heyvan” sözünün
hiponimləridir.
                                                                                                                  10

