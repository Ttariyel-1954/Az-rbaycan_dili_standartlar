   Azərbaycan dili fənninin məzmunu və ümumi təhsilin səviyyələri üzrə
                              təlim nəticələri

         İbtidai təhsil səviyyəsində şagird:
1. müvafiq qaydalar əsasında oxuyur;
2. nitq etiketlərinə və dil qaydalarına əməl edir;
3. oxuduqlarına və dinlədiklərinə münasibət bildirir;
4. kiçikhəcmli sadə mətnlər qurur;
5. fikirlərini şifahi və yazılı ifadə edir.
     İbtidai təhsil səviyyəsinin sonunda bu nəticələrə çatmaq üçün əlifbanın öyrənilməsi,
oxu və yazı texnikasının, hüsnxət qaydalarının, düzgün, sürətli, şüurlu və ifadəli oxu üzrə ilkin
bacarıqların mənimsənilməsi, lüğət ehtiyatının tədricən zənginləşdirilməsi, ən zəruri qrammatik
qaydaların və orfoqrafik normaların öyrənilib tətbiq olunması, ekspressiv nitq bacarıqlarının
formalaşdırılması, Azərbaycan xalqının dili, tarixi, əxlaqi-mənəvi keyfiyyətləri, mədəniyyəti,
adət-ənənələri haqqında ilkin anlayışların yaradılması təmin olunur.

    Ümumi orta təhsil səviyyəsində şagird:
1. mətnin üslubuna uyğun oxu texnikası tətbiq edir;
2. nitqində dil qaydalarına əməl edir;
3. oxuduğuna və dinlədiklərinə münasibətini əsaslandırır;
4. müxtəlif tipdə və formada mətnlər qurur, yaradıcı yazılar yazır;
5. əməli yazı nümunələri hazırlayır.
    Ümumi orta təhsil səviyyəsinin sonunda bu nəticələrə çatmaq üçün şagirdlərdə oxuyub
anlama, mənimsənilmiş informasiyanın təhlili, şifahi və yazılı nitq vərdişlərinin inkişaf
etdirilməsi, nitqin leksik, qrammatik və üslubi cəhətdən zənginliyi, təcrübi baxımdan əhəmiyyətli
olan dilçilik anlayışları və qaydalarının mənimsənilməsi, dil hadisələri zəminində şagirdlərin
idrak fəaliyyətinin və ünsiyyət bacarıqlarının inkişafı, şagirdlərdə ana dilinə məhəbbət və
hörmət hissinin formalaşdırılması təmin edilir.

    Tam orta təhsil səviyyəsində şagird:
1. nitqində ədəbi dil normalarına riayət edir;
2. oxuduğu və dinlədiyi mətnləri ideya və üslub baxımından təhlil edir;
3. verilmiş mətnləri dil və üslub cəhətdən təkmilləşdirir;
4. əməli yazı nümunələri üzrə praktik bacarığa yiyələndiyini nümayiş etdirir.
     Tam orta təhsil səviyyəsində ümumi orta təhsil səviyyəsindəki fəaliyyət istiqamətləri
inkişaf etdirilməklə ədəbi dilin üslublarından istifadə imkanlarının genişləndirilməsi, şifahi və
yazılı nitq prosesində nitq mədəniyyətinin tələblərinə riayət edilməsi, natiqlik vərdişlərinin
yaradılması təmin olunur.
       QEYD 1: Ümumi təhsil pilləsində Azərbaycan dili fənni üzrə müəyyənləşdirilmiş
məzmun xətləri vasitəsilə təhsilalanlarda təfəkkürlə (yaradıcılıq (kreativlik), tənqidi təfəkkür,
qərar qəbul etmə, müstəqil öyrənmə), fəaliyyətlə (ünsiyyət, əməkdaşlıq, rəqəmsal və
informasiya savadlılığı) və dəyərlərlə (fəal vətəndaş mövqeyi, şəxsi və sosial məsuliyyət) bağlı
səriştələr formalaşdırılır.


                                                                                              11

