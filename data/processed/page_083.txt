     • Söz və ifadələrdən kontekstə uyğun istifadə etmək.
     Dilin fonetik, leksik, qrammatik qanunauyğunluqları ilə bağlı deklarativ biliklər bu məzmun
xətti üçün məqsəd deyil, savadlı yazı və danışmanı şərtləndirən vasitədir. Ona görə də
qiymətləndirmə zamanı, ilk növbədə, dil qaydalarının tətbiqi yoxlanılmalıdır.
     Qiymətləndirmədə diferensiallaşmanın təmin edilməsi
     Qiymətləndirmədə diferensiallaşmanı təmin etmək üçün seçilən üsul və vasitələrdə
aşağıdakı amillər nəzərə alınmalıdır:
     • şagirdlərin öyrənmə tərzi;
     • şagirdlərin akademik bilik və bacarıq səviyyələri;
     • meyarların səviyyələr (rubriklər) üzrə müəyyənləşdirilməsi və s.
     Qiymətləndirmə vasitələri müxtəlif çətinlik dərəcəsində olur. Tapşırığın çətinlik dərəcəsi
müxtəlif amillərlə ölçülür: icrası üçün tələb olunan akademik biliklər, fəaliyyətin sayı
(çoxmərhələli tapşırıq), idrak fəaliyyəti, tapşırığın həcmi ilə vaxtın uyğunluğu, tapşırığın şərtinin
aydınlığı və s. Tapşırıqların təfəkküryönümlü olması, daha çox səriştələrin ölçülməsinə
yönəlməsi əsas şərtlərdəndir. Bu o demək deyil ki, şagirddən deklarativ bilik soruşmaq olmaz,
sadəcə, səriştələri ölçməyə xidmət edən tapşırıqların verilməsi şagirdlərdə nitq bacarıqlarının
nə dərəcədə formalaşdığını qiymətləndirməyə daha çox kömək edir.




                                                                                                  83

