yazılışı və tələffüzü (4.1.3.), sözlərin bitişik, ayrı və defislə yazılışı (4.1.4.) kimi altstandartları
əhatə edir. Göründüyü kimi, kurikulumda orfoqrafiya qaydalarına daha çox yer ayrılır. Bu isə
orfoepiyada mübahisəli məqamların olması və dil tədrisində savadlı yazıya daha çox önəm
verilməsi ilə bağlıdır. Lakin sözlərdə sait və samitlərin, bir sıra şəkilçilərin tələffüzündə, eləcə
də vurğulu hecanın müəyyən edilməsində elə orfoepiya qaydaları var ki, onların məktəbdə
öyrədilməsi xüsusi əhəmiyyət kəsb edir.
      4.2.Qrammatika
     Nitq bacarıqlarının düzgün formalaşmasında vacib məqamlardan biri fikrin aydın və
anlaşıqlı ifadə olunması üçün qrammatik forma və konstruksiyaları düzgün
müəyyənləşdirməkdir. Bu baxımdan, ümumi təhsil pilləsində qrammatik qaydaların tədrisi nitq
vahidlərinin semantikası ilə sıx bağlı olmalıdır. Hər bir sözün qrammatik forması onun leksik
mənasına əlavə bir informasiya çaları qatır. Semantika bu çaları müəyyənləşdirir. Ona görə də
müxtəlif kontekstlərdə nitq vahidlərinin semantik baxımdan izahı daha düzgün yanaşmadır.
Semantik məna yalnız əsas nitq hissələrinin deyil, bütün nitq vahidlərinin, eləcə də köməkçi
sözlərin, şəkilçilərin, sintaktik konstruksiyaların, hətta durğu işarələrinin ötürdüyü informasiyanı
nəzərdə tutur. Hər bir nitq vahidinin semantik mənası kontekstdən və həmin vahidin qrammatik
formasından asılı olur. Nitqdə istənilən vahidin qrammatik forması informasiyanın düzgün
çatdırılmasına xidmət edir. Dilin tədrisinə kommunikativ yanaşma fonunda dil vahidlərinin
kontekstdə öyrənilməsi əsas götürülmüşdür.
      Ona görə də qrammatika ilə bağlı məzmun standartlarının inkişaf xəttində nitq prosesi
üçün əhəmiyyətli olan dilçilik anlayışları və qaydalarının mənimsənilməsi əsas istiqamət kimi
müəyyən olunub.
     4.3. Punktuasiya
     Punktuasiyaya əməl olunması savadlı yazının göstəricilərindən biridir. Buna nail olmaq
üçün müəyyən qrammatik biliklər tələb olunur: mürəkkəb cümlənin tərkib hissələrini
müəyyənləşdirmək, cümlə üzvlərini, nitq hissələrini bir-birindən fərqləndirmək və s. Bununla
yanaşı, punktuasiyanın əsas prinsipi cümlələrin asan qavranılmasına xidmət etmək,
ikimənalılığı aradan qaldırmaqdır. Bu baxımdan, “Dil qaydaları” məzmun xəttində punktuasiya
əsas standart kimi verilib. Buradakı altstandartlar müvafiq tədris mərhələsində keçilən müxtəlif
qrammatik qaydalarla inteqrasiya olunur: cümlənin məqsəd və intonasiyasından asılı olaraq
cümlə sonunda durğu işarələrinin işlənməsi, köməkçi nitq hissələrində vergülün işlənməsi,
vasitəsiz nitq və dialoqlarda durğu işarələri, əlavə cümlələr, xitab və ara sözlər, həmcins cümlə
üzvləri, əlavə cümlələr və s.
     4.4. Leksika
     Söz ehtiyatı həm anlama (oxu və dinləmə), həm də özünüifadə (yazı və danışma), yəni
bütün nitq bacarıqları üçün vacib olan dil komponentidir. Şagirdlərdə söz ehtiyatının inkişafı
empirik prosesdir: şagird mütaliə etdikcə, ünsiyyətdə olduqca yeni sözlərlə qarşılaşır, onların
mənalarını müəyyənləşdirir və            beləliklə, söz ehtiyatını artırır. Lakin söz ehtiyatını
zənginləşdirməyin, leksik vahidləri izah etməyin, söz duyumunu inkişaf etdirməyin linqvistik
metod və üsulları var. Ona görə də bu komponentin “Dil qaydaları” məzmun xəttində yer alması
təbiidir. Bununla belə, söz ehtiyatı həm reseptiv, həm də ekspressiv bacarıqlara təsir edən amil
kimi nitq bacarıqları ilə bağlı məzmun xətlərində də əks olunur.
     Kurikulumda “Söz ehtiyatı” məzmun standartı ilə bağlı üç əsas bacarığın inkişaf xətti
izlənilir: 1) sözün mənasını müəyyən etmək, 2) sözün mənasını izah etmək, 3) nitqdə məcaz
və üslubi fiqurların rolunu müəyyən etmək.
                                                                                                      9

