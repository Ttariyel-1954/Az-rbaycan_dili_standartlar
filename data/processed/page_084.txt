   Azərbaycan dili fənninə dair təlim materiallarının planlaşdırılması üzrə
                            metodiki tövsiyələr

    Təhsildə öyrənmənin effektivliyinə nail olmaq üçün tədris vahidinin düzgün
strukturlaşdırılması vacib tələblərdən biridir.
    Tədris vahidi müəyyən bir zaman çərçivəsində hər hansı bir mövzunun mənimsənilməsinə
yönəlmiş dərslər məcmusudur. Məzmun etibarilə tədris vahidi dərslikdə əks olunmuş müvafiq
məzmun vahidinə, yəni bölməyə uyğun gəlir. Tədris prosesində bu vahid adətən summativ
qiymətləndirmə ilə bitir.
    Bununla yanaşı, dil tədrisində hər bir bölmə müstəqil fəsillərdən ibarət ola bilər. Onların
tədrisinə həsr olunmuş proses kiçik tədris vahidi adlandırıla bilər, çünki hər bir tədris vahidini
şərtləndirən əsas cəhət mövzunun mənimsənilməsinin taksonomiya baxımından bitkinliyidir.
Fəsillər isə bu bitkinliyə malikdir. Hər bir fəslin strukturunda əsasən aşağıdakı ardıcıllıq
gözlənilir:
               • mətnin oxunması, söz ehtiyatı üzrə iş, faktoloji qavrama
               • mətnin ümumi məzmun səviyyəsində qavranılması və təhlili
               • mövzu ilə bağlı köməkçi mətn (dinləmə və ya oxu), mətnlərin müqayisəsi
               • təqdimat və ya yazı işi
               • dil qaydaları
    Bəzən struktur mövzu, məqsəd və nitq materialından (mətndən) asılı olaraq dəyişə bilər.
Əsas vəzifə mövzunun və mətnin şagirdin yaş səviyyəsinə və maraq dairəsinə uyğun
seçilməsi, qavrama və özünüifadə fəaliyyətlərinin növbələşməsi və ünsiyyət prosesinin
effektivliyi məqsədilə interaktivliyin təmin olunmasıdır.
    Dünya təcrübəsində “oxudan əvvəl – oxu zamanı – oxudan sonra” strukturu geniş tətbiq
olunur. Kurikulumda təqdim olunan məzmun standartları və altstandartlar bu strukturu
detallaşdırmağa, onun variasiyalarını tətbiq etməyə imkan verir.
    “Oxudan əvvəl” dedikdə mövzuya yönəltmə - oxuya hazırlıq nəzərdə tutulur. “Motivasiya”
da adlanan bu mərhələdə şagirdlərə mövzu üzrə danışmaq, bildiklərini xatırlamaq təklif olunur.
Bəzən bu mərhələ daha geniş fəaliyyəti əhatə edə bilər. Məsələn, kiçik dinləmə mətni və onunla
bağlı danışma fəaliyyəti qurula bilər. Belə hallarda dərsin bu mərhələsi müəyyən təlim
nəticəsini reallaşdırmaq məqsədi güdə bilər. “Oxudan əvvəl” mərhələsində BİBÖ, klaster,
anlayışın çıxarılması kimi üsullar tətbiq oluna bilər.
    “Oxu zamanı” mərhələsi bilavasitə mətnin oxunmasını nəzərdə tutur ki, bu zaman
məqsəddən asılı olaraq müxtəlif üsullardan və oxu texnikalarından istiadə edilir: səsli və ya
səssiz oxu, rollu oxu, istiqamətləndirilmiş oxu, qruplarla oxu, ziqzaq, proqnozlaşdırma
(təxminetmə), İnsert və s.
    “Oxudan sonra” – məzmun vahidinin ən böyük mərhələsidir. Məhz bu mərhələdə nitq
bacarıqları inteqrasiya olunur:
    - Şagirdlər mətndəki yeni sözlərin mənalarını müəyyənləşdirirlər;
    - Faktoloji qavrama yoxlanılır;
    - Mətnin ümumi məzmun səviyyəsində qavranıldığını yoxlamaq üçün sual və tapşırıqlar
qoyulur;
    - Mətn dil-üslub və məzmun-struktur baxımından təhlil edilir.



                                                                                               84

