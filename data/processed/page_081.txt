     Azərbaycan dili fənnində şagird nailiyyətlərinin qiymətləndirilməsi
                           vasitələri və meyarları

     Məktəbdaxili qiymətləndirmənin hər üç növü – diaqnostik, formativ, summativ
qiymətləndirmələr sistemli və əlaqəli şəkildə həyata keçirildiyi halda, öyrənmə prosesinə
müsbət təsir edə bilər.
     Diaqnostik qiymətləndirmə təhsil səviyyəsinin, tədris ilinin, tədris vahidinin (bölmə, fəsil)
əvvəlində keçirilir, formalaşdırılması nəzərdə tutulan bilik və bacarıqların mövcud – ilkin
səviyyəsinin, öyrənmə xüsusiyyətlərinin müəyyənləşdirilməsinə, həmçinin müəllimin işinin
düzgün planlaşdırmasına xidmət edir. Müəllim bu zaman həm təlim prosesində yarana biləcək
problemləri proqnozlaşdıra, həm də şagirdlərin gələcək fəaliyyətini stimullaşdıra bilər.
     Bölmə ərzində əsasən formalaşdırılması planlaşdırılan bilik və bacarıqların ilkin səviyyəsi
qiymətləndirilməlidir. Bu zaman əldə olunan nəticələr imkan verir ki, müvafiq bölmənin sonunda
summativ qiymətləndirmə nəticələri ilə müqayisə aparılsın. Bu isə şagirdlərin fəaliyyətini
izləməyə imkan verir.
     Diaqnostik qiymətləndirmənin hansı altstandartlar, bilik, bacarıq və mövzular üzrə
keçiriləcəyi və ona ayrılacaq vaxt müəllim tərəfindən bölmə üzrə planlaşdırdığı təlim
məqsədləri əsasında müəyyənləşdirilir.
     Formativ qiymətləndirmə hər dərs aparılan qiymətləndirmədir. Düzgün və səmərəli
aparılması üçün meyarların gündəlik təlim nəticələrinə uyğun müəyyənləşdirilməsi şərtdir.
Həmçinin formalaşdırılması nəzərdə tutulan bacarıqlar müşahidə edilməli, təlim prosesində
yaranan problemlərin səbəbləri və onların aradan qaldırılma yolları müəyyənləşdirilməli,
şagirdlərlə dərs boyu əks-əlaqə yaratmaqla fəaliyyətləri stimullaşdırılmalıdır. Nəzərdə
saxlamaq lazımdır ki, formativ qiymətləndirmə zamanı şagirdlərin bacarıqları ilə bağlı
mütəmadi olaraq qeyd götürülməlidir.
     Summativ qiymətləndirmə Azərbaycan dili üzrə II sinifdən başlayaraq, hər bölmənin və
yarımilin sonunda keçirilir, məzmun standartlarının mənimsənilməsi ilə bağlı təhsilalanların
nailiyyət səviyyəsini müəyyənləşdirməyə xidmət edir. İl ərzində keçirilən summativ
qiymətləndirmələr şagirdlərin bütün məzmun xətləri üzrə bacarıqlarını əhatə etməlidir.
Summativ qiymətləndirmə tələb və məqsədə uyğun olaraq müxtəlif üsul və vasitələrlə keçirilə
bilər: test tapşırıqları, esse, layihə və s.
     Qiymətləndirmə meyarlarının müəyyənləşdirilməsi
     Məktəbdaxili qiymətləndirmənin səmərəli aparılması üçün hər məzmun xətti üzrə ölçülə
bilən bacarıqlar, eləcə də meyarlar əvvəlcədən müəyyənləşdirilməlidir.
     Məzmun xətləri üzrə bacarıqları ölçmək və dəyərləndirmək üçün istifadə olunan meyarları
aşağıdakı kimi qruplaşdırmaq olar:
     Dinləyib-anlama və danışma məzmun xətti üzrə
     Mətni dinləyib-anlama:
      dinlədiyi mətni ayrı-ayrı faktlar və ümumi məzmun səviyyəsində anlamaq;
      anlamadıqları və ya maraqlandıqları məqamlarla bağlı sual vermək;
      qeyd götürmək.
     Dialoji nitq:
      danışan şəxsə empatiya ilə yanaşmaq;
      fəal dinləmə (qeydgötürmə, ani reaksiya və s.) bacarığı nümayiş etdirmək;

                                                                                               81

