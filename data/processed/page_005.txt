dinləyib anladığını danışmaqla nümayiş etdirir. Bu baxımdan dinləmə və danışmanın vahid
məzmun xəttində birləşməsi təbiidir.
     1.1. Dinləyib- anlama
     Dinləmə şifahi nitqin qavranılması, beyində mənalandırılmasıdır. Məktəbəqədər mərhələdə
uşaqda empirik şəkildə formalaşan bu bacarıq məktəb şəraitində sistemli şəkildə inkişaf
etdirilir. Hərflərin təliminə qədər və təlimi prosesində istənilən verbal informasiya şagirdlərə,
əsasən, şifahi nitq yolu ilə çatdırılır, odur ki şagirdlərdə dinləmə bacarığının formalaşdırılması
xüsusi əhəmiyyət kəsb edir.
     Dinləyib-anlamada əsas məqsəd şifahi informasiyanı qəbul edib onunla bağlı mühakimə
yürütmək bacarığı formalaşdırmaqdır. Bu bacarıq, əsasən, dinləmə mətnləri üzrə iş prosesində
formalaşdırılır və inkişaf etdirilir. Bu proses mətndəki fakt və məlumatların qavranılmasını
(faktoloji qavrama), mənimsənilmiş informasiya üzrə fikir yürüdülməsini (şərhetmə), bu
informasiyaya münasibət bildirilməsini, eləcə də ona yaradıcı yanaşmağı (münasibət və
yaradıcı yanaşma) nəzərdə tutur.
     Dinləyib-anlama fəaliyyətində vacib məqamlardan biri də qeydgötürmədir. Mətndən açar
sözlərin, vacib faktların (adlar, tarixlər) seçilməsi və onların yaddaş xəritəsində1
qruplaşdırılması şagirdin dinlədiyi məlumatları əyaniləşdirmək və beləliklə, yadda saxlamaq
bacarığını inkişaf etdirir.
     1.2. Dialoji nitq
     Dialoji nitq dil tədrisinin əsas məqsədlərindən olan ünsiyyətin formalaşmasına və inkişafına
xidmət edir. Müzakirə və dialoqlarda dinlədiyi fikirlərə adekvat reaksiya vermək, dialoji və
poliloji nitqin reqlamentinə, formatına riayət etmək, fikirlərini arqumentlərlə əsaslandırmaq və
s. bu standartın əsas tələblərindəndir.
     1.3. Rabitəli nitq
     Danışma da dinləmə kimi şifahi nitq bacarığıdır. Lakin dinləmədən fərqli olaraq danışma
reseptiv deyil, ekspressiv bacarıqdır və onun mahiyyəti bildiklərini və düşündüklərini şifahi
şəkildə ifadə etməkdir. Şifahi nitq zamanı fikirlərin və məlumatların vahid mətn tərkibində
strukturlaşdırılması və rabitəli şəkildə ifadə olunması mühüm bacarıqlardan biridir ki, bu da
mətnlərin nəql edilməsi, qrafik və verbal-qrafik informasiyanın2 şərh olunması, şifahi
təqdimatlar və s. vasitəsilə reallaşdırılır.
     1.4. Ədəbi dil normalarına uyğunluq və ekspressiv nitq
     Şagird mənimsədiyi dil qaydalarını ekspressiv nitq bacarıqlarında – danışma və yazıda
nümayiş etdirir. Danışma bacarığında nitqin ekspressiyası (intonasiya, jest, mimika və s.) da
bu standartın əsas tələblərindəndir. Bu baxımdan tədris prosesində şagirdlərin ədəbi dilin
normalarına uyğun danışması və ritorik bacarıqları daim müəllimlərin müşahidə predmeti
olmalıdır.
       2. Oxu
        Oxu bacarığının mahiyyəti yazılı informasiyanın qavranılmasından ibarətdir. Müasir

1
  yaddaş xəritəsi - mətndən götürülmüş qeydlər əsasında hazırlanan sxem, cədvəl. Mətnin məzmununa aid
qeydləri yarımbaşlıqlar üzrə qruplaşdırmağa kömək edir.
2
  *verbal-qrafik informasiya – yazıda verbal (sözlü) informasiya ilə qrafik təsvirlərin sintezi. Daha çox qeyri-
bədii mətlərdəki informasiyanı görsəlləşdirmək, təqdimat zamanı məlumatları əyani şəkildə təqdim etmək üçün
istifadə olunur.


                                                                                                              5

