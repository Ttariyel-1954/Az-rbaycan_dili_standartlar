    “Oxudan sonra” mərhələsində çox zaman dinləmə mətni üzərində iş aparılır ki, bu, müxtəlif
mətnləri mövzu, məzmun, ideya baxımından müqayisə etmək üçün şərait yaradır. Belə ki,
dinləmə mətni oxunmuş mətnin mövzusu ilə bağlı olur.
    Məzmun vahidinin son mərhələlərindən biri təqdimat və ya yazı işi olur. Bu mərhələdə
Danışma və Yazı məzmun xətləri üzrə standartlar reallaşdırılır.
    Tədris vahidi dil qaydaları üzrə hər hansı standartı reallaşdırmaqla yekunlaşır. Müvafiq dil
qaydasını təqdim edərkən onun oxunmuş mətndəki nitq materialı ilə əlaqələndirilməsi daha
effektli yoldur, çünki bu halda şagird tanış olduğu mətnə yeni rakursdan – dil qaydaları nöqteyi-
nəzərindən baxmaq imkanı qazanır.
    Mətn tədris vahidinin özəyi kimi. Dil tədrisində məzmun vahidləri (fəsillər) müəyyən
mövzuya həsr olunmuş mətn(lər) əsasında formalaşdırılır.
    Şagirdin mətni oxumağa motivasiya olunması, onu maraqla oxuması və mətnin mövzusu,
məzmunu, ideyası üzrə fikir yürütməsi son nəticədə nitq bacarıqlarının inkişafına yol açır ki, bu
da ana dilinin əsas məqsədidir. Bu məqsədə nail olmaq üçün şagirdə təqdim olunan mətn dil-
üslub və məzmun baxımından onun yaş xüsusiyyətlərinə uyğun olmalıdır.
    Sözsüz ki, Azərbaycan dilinin tədrisində mətnlər həm də şagirdlərdə bir çox səriştələrin –
onların xarakterinin, əxlaqi keyfiyyətlərinin, dünyagörüşünün, sosial bacarıqlarının və s.
inkişafını nəzərdə tutur. Lakin digər fənlərdən fərqli olaraq, dil tədrisində mətni oxumaqda əsas
məqsəd bilik qazanmaq deyil, informasiyanı qavramaq, onu emal etmək və analoji mətn
yaratmaq bacarığını formalaşdırmaq və inkişaf etdirməkdir. Bununla yanaşı, bir daha qeyd
etmək lazımdır ki, dil tədrisində mətnlə iş digər fənlərlə inteqrasiyaya geniş imkanlar yaradır.
    Mətnlə iş zamanı reallaşdırılan bacarıqlar (müqayisə, təhlil, tənqidi yanaşma,
dəyərləndirmə, tətbiq) mətnin növündən asılı olaraq müxtəlif aspektlərdə formalaşdırılır və
inkişaf etdirilir. Məsələn: mətndə sətiraltı fikir və informasiyanı müəyyən etmək bacarığı (2.2.2.)
bədii və qeyri-bədii mətnlərdə müxtəlif şəkildə reallaşır. Əgər bədii mətndə sətiraltı informasiya
müəllif ironiyasını, bədii detalları və s. nəzərdə tutursa, qeyri-bədii mətnlərdə daha çox müxtəlif
məlumatları müqayisə etməklə əldə edilən informasiyanı ehtiva edir. Eyni sözləri mətnin dil-
üslub, məzmun-struktur baxımından təhlili haqqında da demək olar.
    Mətnin məzmununu strukturlaşdırmaq vacib yazı bacarıqlarından biridir. Bu, oxucu
tərəfindən mətnin rahat qavranılmasını təmin edir. Bunun üçün şagird xronoloji9 və qeyri-
xronoloji10 mətnlərin struktur elementləri11 ilə yaxından tanış olmalı, mətn yazarkən bu bilik
və bacarıqlarından istifadə etməlidir.
    Mətnlərin mürəkkəblik dərəcəsi. Yuxarıda deyildiyi kimi, mətnlər şagirdlərin yaş
səviyyəsinə uyğun olmalıdır. Buna görə də mətn seçilərkən onun mürəkkəblik dərəcəsi müxtəlif
meyarlar üzrə dəyərləndirilməlidir.
    Aşağıda mətnin mürəkkəblik dərəcəsini artıran göstəricilər təqdim olunur:
    1. Mətnin mövzusu və məzmunu üzrə

9
   qeyri-xronoloji mətn – məzmunun zaman ardıcıllığı ilə deyil, altmövzular, səbəb-nəticə və s. ardıcıllıqla
strukturlaşdığı mətn. Daha çox izahedici, arqumentativ, təlimatverici və bəzi informativ mətnləri əhatə edir.
10
    xronoloji mətn - məzmunun zaman ardıcıllığı ilə strukturlaşdığı mətn. Daha çox tarixi mövzuda olan
informativ mətnlər və bir çox bədii mətnlər xronoloji mətnlərdir.
11
   mətnin struktur elementləri – mətnin kompozisiyasını təşkil edən, bir-biri ilə bağlı şəkildə məzmunun
açılmasına xidmət edən elementlər: başlıq, epiqraf, haşiyə, yarımbaşlıq və s.. Bu anlayış bədii və qeyri-bədii
mətnlərin bütün növlərinə aiddir və növdən asılı olaraq dəyişə bilər. Bədii mətnlərdə süjetin mərhələləri də
(ekspozisiya, düyün, hadisələrin inkişafı, kulminasiya, açılma, final) onun struktur elementlərinə daxildir.
                                                                                                                 85

